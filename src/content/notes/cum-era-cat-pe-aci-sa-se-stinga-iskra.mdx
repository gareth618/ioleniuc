---
title: Cum Era Cât Pe-Aci Să Se Stingă Iskra?
author: Vladimir Lenin
date: 1900
linkRO: https://telegra.ph/LENIN-PLEHANOV-SI-ISKRA-11-22
linkEN: https://www.marxists.org/archive/lenin/works/1900/sep/spark.htm
---

Din cele povestite de Lenin în acest articol, se observă clar cum în jurul autorității lui Plehanov --- omul care a adus marxismul în Rusia, chiar dacă denaturat --- s-a creat un soi de cult. Lenin și anturajul său au cultivat de-a lungul timpului tendința de a-l idolatriza, de a-i trece cu vederea tot felul de greșeli „mărunte”. Evenimentele relatate au scos la iveală caracterul mic-burghez al lui Plehanov și i-au dat o lecție dură, dar necesară, lui Lenin.

## 🧨 Situația cu Struve

Se aduce în discuție evoluția nedorită a lui Struve, iar Lenin afirmă că toți membrii redacției sunt vinovați, pentru că nu l-au criticat atunci când a fost necesar. Plehanov, însă, refuză să-și asume chiar și cea mai mică urmă de vină. El denaturează trecutul --- inclusiv acțiunile celorlalți --- pentru a se eschiva, dând semne clare de lipsă de onestitate.

În 1895, Plehanov a avut o atitudine împăciuitoristă față de manifestările revizioniste ale lui Struve, pe care o justifică prin faptul că i s-a „ordonat” să nu „tragă” în el. În realitate, la acel moment, întocmai Plehanov și Akselrod i s-au opus lui Lenin în critica sa aspră la adresa liberalilor.

În 1897, Plehanov a trecut cu vederea încercarea lui Struve de a demonta o teză fundamentală a marxismului, atacându-l pe Engels într-un articol despre libertate și necesitate. Plehanov își scuză comportamentul prin faptul că nu înțelege posibilitatea unei polemici între membrii aceleiași redacții, în coloanele aceleiași reviste.

În proiectul de declarație a redacției, scris de Lenin și colegii săi, tonul era moderat și se menționa că sunt admise atât polemica între colaboratori, cât și posibilitatea unei soluționări pașnice a controversei cu economiștii. Plehanov consideră că toate aceste puncte au fost scrise într-un spirit oportunist, lucru care denotă o clară deviațiune de stânga. Mai multe, anume Plehanov este cel oportunist, lucru demonstrat de blândețea sa cu revizioniștii.

## 😤 Nu Acceptă Critica

Sunt date nenumărate exemple în care Plehanov nu acceptă nici în ruptul capului să fie criticat, ignorând complet punctele de vedere ale celorlalți. Nu este de mirare că, imediat cum se ivește ocazia de a delega sarcini altora, se comportă ca un dictator, creând adesea condițiile unei atmosfere de ultimatum. Mai mult, Plehanov nu admite votul democratic între coredactori în scopul de a stabili care chestiuni sunt esențiale și care nu. Acțiunile sale îi contrazic fundamental vorbele:

> Eu doar nu pun condiții, domnilor, acolo, la consfătuire, vom discuta în comun toate aceste chestiuni și vom hotărî împreună.

Nu acceptă să-i fie criticată nici măcar atitudinea radicală, chiar antisemită, față de Uniunea Muncitorilor Evrei (Bundul), spunând că este o organizație care exploatează pe ruși, că evreii sunt cu toții șovini și naționaliști, că cei din redacție n-au suficientă experiență de viață și că nu cunosc îndeajuns evreimea.

## 🪢 Trași pe Sfoară

În loc să-și rezolve onorabil divergențele cu ceilalți membri ai redacției, Plehanov preferă să anunțe că nu mai vrea să fie redactor, ci doar colaborator, deoarece înțelege și respectă punctul lor de vedere, dar nu și-l poate însuși. Aici se remarcă un comportament troțkist, din cauza tendinței de a crea fracțiuni.

Se face totuși o concesie, așa că Plehanov rămâne redactor, dar imediat după această veste capătă din nou un ton de dictator. Mai târziu, când Lenin îl anunță despre decizia de a opri lucrul la revistă cu dânsul, Plehanov a aplicat o manevră lingușitoare, spunând că ruptura cu ei echivalează cu renunțarea la orice activitate politică, deoarece, dacă nici cu ei nu mai poate lucra, atunci nu mai poate lucra cu nimeni.

## ♻️ Comportamentul Celorlalți cu Privire la Plehanov

Plehanov crea o așa atmosferă în jurul lui încât până și cei mai devotați susținători ai săi erau nevoiți să-l critice pe la spate. Akselrod cu greu se lepăda din a-l apăra constant, considerând că ceilalți, odată ce s-au trezit, au căpătat o atitudine nedreaptă cu dânsul. Zasulici cu greu accepta că decizia aspră împotriva lui Plehanov este necesară, implorându-i pe ceilalți să găsească totuși o alternativă. Tot ea remarcă faptul că Plehanov polemizează întotdeauna în așa fel încât provoacă cititorului un sentiment de simpatie pentru adversarul atacat.

## ☝️ Concluzie

Lecția este că nu trebuie niciodată să idolatrizăm vreun tovarăș, indiferent cât de avansat în teorie este el în ochii noștri. Această atitudine nu poate duce decât la reticențe în a-l critica, la încrederea oarbă în el, la consolidarea nejustificată a autorității lui.

Comuniștii trebuie să lase la o parte sentimentalismele, să judece lucrurile la rece, să fie vigilenți la orice urmă de comportament mic-burghez al tovarășilor. Altfel, în cel mai bun caz, vom suferi dezamăgiri uriașe pe viitor, iar în cel mai rău caz, întreaga mișcare va fi sabotată în cele mai cruciale momente.

> Niciodată, dar niciodată în viața mea nu nutrisem față de vreun om atâta respect și stimă sinceră, atâta venerație, față de nimeni nu mă purtasem cu atâta „smerenie” --- și niciodată n-am primit un „ghiont” atât de brutal.

> Ca unui om iubit, îi iertam totul, închideam ochii asupra tuturor defectelor lui, căutam din răsputeri să ne convingem pe noi înșine că aceste defecte nu există, că sunt lucruri mărunte.

> Dacă am fi avut față de el o atitudine mai rezervată, mai puțin entuziastă, dacă l-am fi privit ceva mai obiectiv, ne-am fi comportat altfel față de el și nu am fi suferit o asemenea prăbușire în sensul literal al cuvântului.

> Orbiți de dragostea noastră, noi am avut în fond o atitudine de _robi_, iar a fi rob este ceva nedemn.
