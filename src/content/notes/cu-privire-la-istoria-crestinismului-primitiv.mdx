---
title: Cu Privire la Istoria Creștinismului Primitiv
author: Friedrich Engels
date: 1894
linkRO: https://www.marxists.org/romana/m-e/1894/icp.pdf
linkEN: https://www.marxists.org/archive/marx/works/1894/early-christianity/
---

În acest text, Engels punctează o serie de aspecte importante cu privire la apariția creștinismului, descrie caracterul revoluționar pe care îl avea acesta la început, care s-a schimbat profund mai târziu, și trage niște paralele interesante între creștinismul primitiv și socialismul din ziua de azi (sfârșit de secol XIX).

## 🏺 Originea Creștinismului

Termenul _proletar_ se trage de la _prolii_ din Imperiul Roman --- acea masă de oameni ruinați care nici nu dețineau mijloace de producție și nici nu le puteau lucra pe cele existente, această sarcină fiind destinată exclusiv sclavilor. Astfel, spre deosebire de proletariatul din prezent, pe umerii căruia se sprijină întreaga societate, proletariatul de atunci trăia el însuși pe cârca societății, din firimiturile scurse de la stat.

Anume în sânul prolilor s-a născut creștinismul. Partea practică a acestei religii era formarea de comunități în care toate bunurile erau deținute în comun și împărțite în mod egal între membri. Fără ca creștinii nițel mai înstăriți să împartă cu ceilalți bunurile lor, cei din urmă ar fi murit de foame și sărăcie. Acest ideal tinde ușor spre comunism, însă, evident, nu putea fi vorba de proprietatea comună asupra _mijloacelor de producție_, la care prolii oricum nu aveau acces.

## 🔥 Creștinismul Primitiv vs. Socialismul Modern

Atât creștinismul primitiv cât și socialismul modern au fost persecutate de clasele dominante, ambele sunt mișcări ale celor asupriți și ambele promit salvarea acestora din mizerie. Ca deosebire principală, creștinismul oferă această salvare abia în lumea de dincolo, în rai, prin mântuire, în timp ce socialismul își propune să înfăptuiască salvarea pe pământ, luptă pentru întemeierea paradisului acum, pe pământ.

De altfel, date fiind condițiile Imperiului Roman, o altă salvare pentru proli, afară de una în ceruri, nici nu putea să existe. În Grecia Antică, viața după moarte era văzută ca o povară, însă lucrurile s-au schimbat complet în creștinism, care a luat în serios răsplata (pentru asupriți, nu pentru „buni”) și pedeapsa (pentru asupritori, nu pentru „răi”) în lumea de apoi, creând raiul și iadul.

O altă asemănare între creștinismul primitiv și socialismul modern, foarte bine punctată de Engels, este lupta între diversele secte, până când cea cu adevărat justă va câștiga și va putea învinge, într-un final, inamicul comun. Acest citat ne poate ajuta să înțelegem mai bine imposibilitatea și inutilitatea unității dintre comuniști și stângiști:

> Aceste două mari mișcări nu au fost create de conducători și de profeți, deși ambele au avut destui profeți; ele sunt mișcări de masă. Iar mișcările de masă sunt la început în mod necesar confuze; confuze pentru că orice gândire a maselor este la început contradictorie, neclară și incoerentă, confuze și din pricina rolului pe care îl mai joacă la început aici profeții. Această confuzie se manifestă în formarea unui mare număr de secte, care luptă între ele cel puțin cu aceeași înverșunare cu care luptă împotriva dușmanului comun din afară. Așa s-a întâmplat în timpul creștinismului primitiv, așa s-a întâmplat în prima perioadă a mișcării socialiste, oricât i-a mâhnit acest fapt pe filistinii bine intenționați care propovăduiau unitatea acolo unde nu era cu putință nicio unitate.

## ⏳ Creștinismul Primitiv vs. Creștinismul Modern

Dacă ne uităm la începuturile creștinismului, vedem un spirit cu adevărat revoluționar, găsim simțământul că se duce o luptă înverșunată împotriva întregii lumi, dar și siguranța că această luptă va fi încununată cu succes. Inițial, nu era nici vorbă de vreun păcat originar, de spălarea lui prin botez, de ideea de întoarcere a celuilalt obraz în fața exploatatorilor etc.

> Ioan vede sub jertfelnic sufletele martirilor lui Hristos, înjunghiați pentru cuvântul lui dumnezeu, și-i aude strigând cu glas tare: „Până când, stăpâne, nu vei judeca și nu vei răzbuna sângele nostru față de cei ce locuiesc pe pământ?”. [...] Așadar, aici încă nu este vorba de „religia iubirii”, nu se spune: „Iubiți pe vrăjmașii voștri, binecuvântați pe cel ce vă blestemă” etc., aici este propovăduită pe față ura; o ură sănătoasă și cinstită împotriva celor ce-i prigonesc pe creștini. Și tot așa în întreaga [apocalipsă după Ioan].

Vedem, așadar, cum cele de mai sus nu au nicio legătură cu dogmatica și etica moralistă de mai târziu, semn că, încă de la primul sinod de la Niceea, creștinismul deja devenise arma claselor dominante --- anume, a feudalilor, iar mai târziu a capitaliștilor, biserica însăși devenind un capitalist industrial și comercial. În prezent, din contră, spiritul revoluționar este prezent întocmai la socialiști.

## 🕍 Despre Sfintele Scripturi

În general, textele sfinte nu au fost scrise de cine se pretinde, nu sunt relatări ale unor martori oculari, ci prelucrări ulterioare ale unor scrieri pierdute. Aici sunt incluse cu certitudine cele patru evanghelii, precum și majoritatea epistolelor apostolului Pavel. Mai mult, majoritatea „profețiilor” din sfintele scripturi sunt alegorii ale unor evenimente bine-cunoscute autorului, deja petrecute cu mult timp înaintea vremii lui.

Cea mai interesantă este întruchiparea împăratului Nero în antihrist --- atât de crunt i-a prigonit el pe creștini. Și, interesant de știut, numărul 666, adică numărul antihristului, este un cod inteligent pentru numele lui Nero, bazat pe monedele aflate în circulație în timpul lui și pe scrierea numelui său în ebraică.
