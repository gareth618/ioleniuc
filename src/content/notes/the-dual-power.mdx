---
title: The Dual Power
author: Vladimir Lenin
---

Lenin a scris acest scurt eseu la începutul lui aprilie 1917, deci la foarte puțin timp după Revoluția din Februarie, în urma căreia țarul a abdicat și a lăsat locul unui guvern provizoriu. Între timp, bolșevicii au pus bazele unui guvern alternativ, al muncitorilor, independent de cel provizoriu, al burgheziei. Acesta avea să se dezvolte și să funcționeze simultan cu cel oficial, de unde și denumirea de _putere duală_. Guvernul alternativ despre care vorbim este reprezentat de Sovietele de Deputați ai Muncitorilor, Agricultorilor, Țăranilor și Soldaților.

## 🪆 Caracteristicile Sovietelor

Sovietele sunt compuse din proletari și țărani, în uniforme de soldați. Ca natură politică, sovietele sunt o dictatură revoluționară, similară Comunei din Paris, având la bază următoarele caracteristici:

1. Puterea se manifestă prin inițiativa directă a oamenilor de la firul ierbii, nu prin supunerea față de legi promulgate de o putere centrală.
2. Poliția și armata sunt înlocuite prin înarmarea tuturor oamenilor, ordinea fiind de acum menținută de către ei înșiși, nu de către un organ al burgheziei.
3. Birocrația este înlocuită direct prin oameni ai muncii, sau cel puțin pusă sub controlul lor special. Oficialii nu sunt doar aleși de către oameni, ci sunt și scoși din funcție la cererea lor. Oficialii devin simpli administratori, nu o clasă privilegiată, ca înainte, cu salarii mult mai mari decât cele ale muncitorilor.

## ✊ Răsturnarea Guvernului Provizoriu

Întrebat dacă guvernul provizoriu trebuie răsturnat, Lenin dă trei răspunsuri:

1. Da, pentru că este o oligarhie burgheză, nu un guvern al oamenilor.
2. Nu acum, pentru că atât direct, cât și indirect, are o înțelegere cu sovietele.
3. Nu poate fi răsturnat în sensul clasic, pentru că se bazează pe sprijinul oferit de soviete.

Marxiștii nu sunt pentru acapararea puterii de către o minoritate, ci pentru lupta împotriva mentalității mic-burgheze care sălășluiește în proletari, iar asta nu prin adventurism, ci prin dezvoltarea conștiinței lor de clasă. Vechiul guvern va fi răsturnat atunci când muncitorii cu conștiință de clasă vor deveni majoritari și îl vor lăsa, automat, fără putere și influență.
