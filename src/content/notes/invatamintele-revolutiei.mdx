---
title: Învățămintele Revoluției
author: Vladimir Lenin
date: 1917
linkRO: https://www.marxists.org/romana/lenin/opere-complete/desc/Lenin-Opere-complete-vol-34-1917-Invatamintele-revolutiei.pdf
linkEN: https://www.marxists.org/archive/lenin/works/1917/sep/06.htm
---

În articolul de față, Lenin dezvăluie trădările succesive, din perioada februarie--iulie 1917, ale menșevicilor și ale socialiștilor-revoluționari, față de clasa muncitoare și în interesul guvernului provizoriu burghez.

## 🪢 Puterea Duală

Odată cu răsturnarea țarismului, din data de 27 februarie, Rusia a fost condusă ca o țară liberă, adică prin partide politice care luptă liber între ele, fiecare reprezentând o anumită clasă. Dar încă de la început, puterea de stat a trecut în mâinile guvernului provizoriu, format din capitaliști și moșieri. Burghezia și-a asigurat această poziție întocmai fiindcă era cea mai organizată clasă, făcând progrese semnificative în acest sens încă de la revoluția din 1905.

Partidul principal în jurul căruia s-a grupat burghezia era partidul Cadet, inițial monarhist. Dar, ca de fiecare dată în istorie, odată ce poporul învinge monarhia, capitaliștii sunt dispuși să devină peste noapte republicani, numai pentru a-și păstra poziția. Principalele eforturi ale cadeților, după preluarea puterii de stat, au fost îndreptate spre continuarea războiului început de țarul Nicolae al II-lea, care încheiase tratate secrete cu capitaliștii englezi și francezi, prin care li se promitea rușilor, în cazul victoriei, anexarea Constantinopolului, Galiției, Armeniei etc.

Pe de partea cealaltă, proletariatul era reprezentat, teoretic, de soviete, care au început să se formeze încă din timpul Revoluției din Februarie. În câteva săptămâni, acestea au strâns cei mai înaintați și conștienți proletari din marile orașe ale Rusiei. Problema este că, în soviete, majoritatea nu erau bolșevicii, ci menșevicii și socialiștii-revoluționari, care se opuneau transferului puterii către soviete. În esență, aceste partide au susținut întru totul guvernul burghez, militând chiar pentru formarea unei coaliții cu el.

## ⚔️ Desfășurarea Evenimentelor

> Din rău în mai rău. Odată porniți pe panta politicii de conciliere cu burghezia, o forță irezistibilă i-a făcut pe socialiștii-revoluționari și pe menșevici să se rostogolească din ce în ce mai jos, până ce au ajuns în fundul prăpastiei.
>
> - La **28 februarie** ei au făgăduit în Sovietul din Petrograd să sprijine guvernul burghez în mod condiționat.
> - La **6 mai** ei i-au salvat de la cădere și, dându-și consimțământul la începerea ofensivei, s-au lăsat transformați în slugi și apărători ai lui.
> - La **9 iunie** ei s-au unit cu burghezia contrarevoluționară, dezlănțuind o campanie de ură înverșunată, minciuni și calomnii împotriva proletariatului revoluționar.
> - La **19 iunie** au aprobat reluarea războiului prădalnic, care deja reîncepuse.
> - La **3 iulie** au consimțit la chemarea de trupe reacționare, marcând astfel începutul căderii definitive a puterii în mâna bonapartiștilor.
>
> Din rău în mai rău.

Pe lângă acest rezumat, aș mai puncta câteva momente.

Sfârșitul lui februarie a fost marcat de punerea lui Kerenski în fruntea Sovietului din Petrograd, în calitate de „socialist”, cu toate că el nici măcar nu se declarase vreodată unul. Abia în martie urma să-și pună eticheta de socialist-revoluționar.

Pe 20--21 aprilie, în urma nerăbdării și furiei maselor, un regiment a pornit către palatul Mariinski să-i aresteze pe miniștri. Răspunsul guvernului a fost formarea unei coaliții cu niște socialiști marionetă, meniți să-i decepționeze pe muncitori.

La 18 iunie, pentru a păstra o ultimă urmă de legitimitate în fața muncitorilor, socialiștii-revoluționari i-au chemat pe aceștia la o demonstrație comună. Contrar așteptărilor, lozincile care au învins au fost cele bolșevice. Burghezia, văzându-se trădată de eseri, a decis să paralizeze acțiunea lansând o ofensivă pe front. Șovinismul a crescut, iar oamenii care se opuneau războiului au început să fie arestați și executați.

În timpul războiului, burghezia nu s-a dat în lături nici de la instruirea industriașilor pentru a sabota producția. Care în toate aceste luni nu trecuse câtuși de puțin în subordinea muncitorilor. Represiunile împotriva bolșevicilor, precum și a țăranilor care luau în stăpânire pământurile moșierești, se intensificau. Dar nici soluția „pașnică” pentru problema pământurilor nu era permisă, deoarece capitaliștii din guvern se opuneau vehement legii împotriva vânzării și cumpărării de pământ.

> Așteaptă cu pământul până la Adunarea Constituantă. Așteaptă cu convocarea Adunării Constituante până la terminarea războiului. Așteaptă cu terminarea războiului până la victoria deplină. Așa stau lucrurile.

## 💫 Concluzie

În politică, la fel ca și în economie, mica burghezie se târăște mereu în coada marii burghezii, având o poziție instabilă și complet dependentă de ea. Reprezentanții micii burghezii în timpul revoluției ruse, anume menșevicii și eserii, n-au făcut decât să amăgească masele cu vorbe goale, fiind mână în mână cu guvernul provizoriu pe cele mai importante chestiuni, în special pe continuarea războiului imperialist.
