---
title: Despre „Stângismul” Copilăros și Despre Spiritul Mic-Burghez
author: Vladimir Lenin
date: 1918
linkEN: https://www.marxists.org/archive/lenin/works/1918/may/09.htm
---

În articolul de față, Lenin îi critică pe așa-numiții _comuniști de stânga_ --- facțiune a partidului bolșevic, apărută în 1918 și condusă de Nikolai Buharin. Lenin le demască spiritul mic-burghez, care nu poate vedea mai departe de frazele revoluționare, iar din cauza slabei înțelegeri a teoriei, recurge la tactici care nu fac decât să servească intereselor imperialismului mondial. Greșelile lor sunt făcute și de troțkiștii din ziua de azi, deci esența lor este cu atât mai relevantă.

## 🌏 Revoluția Internațională

Nemulțumirile stângiștilor apar pe fondul retragerii oficiale a Rusiei din Primul Război Mondial, realizată prin tratatul de pace de la Brest-Litovsk. Ei au tupeul ca, după trei ani din cel mai crunt și reacționar război, să critice întocmai masele de muncitori pentru faptul că și-au dorit pace, acuzându-i totodată de atitudine delăsătoare, pasivă. Stângiștii văd pacea drept o concesie făcută capitalului autohton. În locul opririi războiului imperialist, ei doreau transformarea lui imediată într-unul de clasă, doreau să pornească revoluția proletară mondială. Dar condițiile pentru această acțiune erau complet inexistente.

În epoca imperialistă a capitalismului, revoluția mondială poate începe doar după ce revoluția a câștigat deja în câteva țări și s-a consolidat suficient cât să poată ține piept imperialismului internațional. Ar fi fatal ca socialiștii care au învins într-o singură țară, mai ales într-una înapoiată, cum era Rusia de atunci, să intre în luptă cu giganții imperialismului. Din contră, sarcina lor este să evite conflictul până când imperialiștii se vor fi măcinat între ei, de unii singuri, suficient de mult încât mișcarea comunistă să-i poată învinge apoi definitiv.

În loc să înțeleagă aceste legi ale imperialismului, stângiștii o fac pe oamenii de știință încercând să prezică data exactă la care imperialismul mondial va intra în colaps. Ei nu știu nimic despre disciplina proletară de fier, aceea care antrenează proletariatul pentru luptele viitoare, fără a încerca să le grăbească inutil.

## ⚔️ Defensismul Revoluționar

Ca de obicei, stângiștii dovedesc că învață pe de rost lozinci revoluționare și că le înțeleg cel mult la un nivel superficial. Astfel, ei au priceput că apărarea patriei este, indiferent de condițiile materiale date, un lucru inadmisibil. Realitatea este că a admite apărarea patriei înseamnă a admite că războiul este unul just (din punct de vedere proletar), iar astfel se disting două cazuri: fie războiul este unul imperialist, criminal, cu scopul de a consolida puterea burgheză, caz în care defensismul reprezintă o trădare a socialismului, fie războiul este unul dus de proletariat, cu scopul de a consolida socialismul, după ce a învins deja burghezia din propria țară, caz în care defensismul este legitim, chiar „sfânt”. Ei bine, în cazul Rusiei de atunci, și din cauza imposibilității revoluției mondiale, defensismul în interiorul țării era singura opțiune posibilă.

## 🏰 Capitalismul de Stat

În mod similar, stângiștii consideră capitalismul de stat un rău absolut, indiferent de caracterul de clasă al statului în cauză. Astfel, ei ajung să-i acuze pe bolșevici că se îndreaptă spre un capitalism de stat, fără să înțeleagă nici necesitatea acestei etape a revoluției, nici diferența crucială dintre capitalismul de stat burghez și capitalismul de stat proletar. Mai mult, ei critică denumirea de _republică sovietică **socialistă**_, crezând că afirmă faptul că socialismul a fost deja atins, când de fapt semnifică doar determinarea puterii sovietice de a-l construi.

Lenin identifică următoarele elemente economice prezente la acel moment în Rusia:

- Economia țărănească patriarhală
- Mica producție de mărfuri
- Capitalismul privat
- Capitalismul de stat
- Socialismul

În timpul războiului, mica burghezie a strâns averi considerabile din speculă, în special cu cereale, iar acum vrea să le ascundă de stat până trece „furtuna proletară”. Astfel, mica burghezie se aliază cu capitalul privat în lupta împotriva capitalismului de stat și a socialismului.

Lenin dă Germania ca exemplu de capitalism de stat, chiar dacă burghez, bine dezvoltat, care se folosește eficient de tehnica modernă a marii industrii capitaliste, lucru absolut necesar pentru trecerea spre socialism. Lenin mai observă că, în 1918, cele mai pregătite țări pentru socialism erau Rusia (din punct de vedere politic) și Germania (din punct de vedere economic).

## 🕊️ Revoluția Pașnică

Marx spunea despre Anglia anilor 1870 că este țara cu cele mai mari șanse la o revoluție relativ pașnică, din mai multe motive: militarismul și birocrația erau mai puțin dezvoltate decât în orice altă țară, punctul culminant în dezvoltarea capitalismului premonopolist fusese atins etc. Astfel, era sugerată cumpărarea burgheziei de către muncitori, cel puțin la început.

Lenin subliniază că, uneori, există atât capitaliști care nu sunt dispuși la niciun compromis, care trebuie reprimați necruțător, dar și capitaliști civilizați, cu care se poate colabora. În funcție de circumstanțe, cei din urmă trebuie cumpărați prin despăgubire, fiind utili datorită experienței lor în gestionarea marilor întreprinderi, lucru vital în construirea socialismului.
