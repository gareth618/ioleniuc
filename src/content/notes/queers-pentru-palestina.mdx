---
title: Queerș Pentru Palestina
author: Blocul Roz
link: https://pagini-libere.ro/carti/queers-pentru-palestina-luari-de-pozitie-eseuri-si-poeme/
---

**Queerș Pentru Palestina** este o culegere de luări de poziție, eseuri și poeme culese de Blocul Roz, un colectiv anarhist queer. Această carte prezintă o perspectivă queer asupra „conflictului” din Palestina, perspectivă necesară devreme ce lupta de eliberare a persoanelor LGBTQIA+ a fost instrumentalizată (adică s-a făcut _pinkwashing_) în cele mai oribile moduri de către Israel, justificând astfel un întreg genocid.

## 🇮🇱 Israel Civilizat, Palestina Sălbatică

Israelul se prezintă drept societatea liberală care vrea să civilizeze o societate monstruoasă și opresivă. În acest sens, s-au adunat de-a lungul timpului o mulțime de declarații scandaloase din partea oficialilor israelieni. De exemplu, Netanyahu a spus că „există o luptă între copiii luminii și copiii întunericului, între umanitate și legea junglei”. Inclusiv Theodor Herzl, părintele sionismului modern, a scris în cartea sa **Statul Evreiesc** că „am putea forma acolo o parte a unui bastion al Europei împotriva Asiei, un avanpost al civilizației împotriva barbariei”.

Mai departe, într-un discurs speciist, ministrul apărării Yoav Gallant spune că „ne luptăm cu animalele umane și vom acționa în consecință”. Lipsa de umanitate a palestinienilor este evidențiată și în exprimările din presa occidentală. Pe de o parte „X israelieni au fost omorâți”, dar pe de cealaltă parte „Y palestinieni _au murit_”. Ca și cum au murit de la sine, nu la mâna IDF-ului. Limbajul decide ce este grav și ce este nesemnificativ, ce este adevărat și ce este fals. Gramatica este politică.

## 🏳️‍🌈 Pinkwashing

Tot din seria „am venit să vă civilizăm (pe voi, musulmanilor homofobi)”, deja este bine-cunoscută poza în care un soldat israelian ridică triumfător steagul Pride pe ruinele pământului bombardat din Gaza. Mesajul este clar: pentru palestinieni, eliberarea queer nu va putea avea loc decât prin intermediul proiectului colonial numit Israel. Faze de acest fel au făcut ca steagul Pride să devină simbolul unei ideologii sexuale comerciale, imperialiste și de supremație albă.

Mai mult, prin astfel de acțiuni, Israel invizibilizează queernessul palestinienilor, ștergând cu buretele efortul organizațiilor queer existente deja în Palestina. În plus, Israel întărește queerfobia din Palestina, dând impresia că persoanele queer sunt chiar aliații lor.

## 🪖 Ipocrizia IDF

Pentru a ascunde genocidul și apartheidul, Tel Aviv s-a marketat în ultimii ani ca fiind o destinație progresistă, foarte primitoare pentru persoanele LGBTQIA+, proclamându-se chiar „capitala gay a Orientului Mijlociu”. IDF (Israel Defense Forces) se promovează și ea constant pe rețelele de socializare drept o armată gay-friendly (și chiar feministă), permițând înrolarea persoanelor queer.

Mai mult, IDF este și cea mai vegană armată, ca și cum veganismul se reduce la ce ai în farfurie, nu la lupta pentru eliberarea tuturor ființelor opresate. De asemenea, Israel este „prima națiune vegană” și „tărâmul laptelui de soia”, cu toate că Israelul are cei mai mulți consumatori de carne din lume.

## 🌍 Colonialismul Este Antiqueer

Pasajul acesta mi s-a părut cel mai interesant și cel mai grăitor în susținerea ideii că binaritatea absolută a genului nu este un lucru natural. Au existat cazuri în care forțele coloniale au încercat să impună sisteme binare de sex/gen societăților colonizate:

- UK a criminalizat a persoanele [Hijra](https://en.wikipedia.org/wiki/Hijra_(South_Asia)) în Asia de Sud.
- UK și Franța au impus sistemul binar de sex/gen în Țara Yoruba.
- Portugalia și Spania au eliminat indigenii nord-americani [_cu două spirite_](https://en.wikipedia.org/wiki/Two-spirit).

Surprinzător, legile antiqueer, cu care pretinde Israelul că se luptă, au fost introduse în Palestina tocmai de către civilizata UK. Mai mult, homosexualitatea a fost dezincriminată în Cisiordania în anii 1950, datorită codului penal iordanian! Nu în ultimul rând, în Israel, căsătoria între persoane de același sex este încă ilegală.

## 🏴‍☠️ Sionism = Fascism

Statul Israel este susținut adesea de antisemiți, tocmai în ideea de a-i ține pe evrei la ei acasă. Aceștia „susțin” uneori până și cauza palestiniană, însă doar din ura față de evrei. Au existat chiar cazuri în care membri Noua Dreaptă au fost văzuți la proteste pro-Palestina, iar pe Diana Șoșoacă o vezi ba azi strigând că Israel comite genocid în Gaza, ba mâine la ziua lui Eminescu, recitând poezii de-ale sale cât se poate de antisemite. Cu toate acestea, islamofobia fasciștilor iese la iveală imediat cum se pune problema să primim în țară refugiați din Orientul Mijlociu.
